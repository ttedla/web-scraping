ደረጃ,ርዕስ,ቀን,ዜና,ድረ-ገጽ
1,በባህር ዳሩ የተኩስ ልውውጥ ሦስት ሰዎች ሞቱ,15 ጁላይ 2019,"




ትናንት እሁድ ባህር ዳር ከተማ ውስጥ አባይ ማዶ ተብሎ በሚጠራው ስፍራ በአካባቢው ሚሊሻዎችና ሲፈለግ በነበረ በአንድ ግለሰብ መካከል በተደረገ የተኩስ ለውውጥ የሦስት ሰዎች ህይወት ማለፉ ተገለጸ።ስማቸው እንዳይጠቀስ የጠየቁ አንድ የባህር ዳር ፖሊስ አባል ለቢቢሲ እንደተናገሩት ከዚህ ቀደም ተፈጸሞ ከቆየ ሌላ የግድያ ወንጀል ጋር በተያያዘ ተጠርጥሮ ሲፈለግ የቆየ ነው የተባለን ግለሰብ ሊይዙ ሲከታተሉት የነበሩ የአካባቢው ሚሊሻዎች ላይ ተኩስ በመክፈቱ ነው ጉዳት የደረሰው።ሸፍቶ ነበር የተባለውን ግለሰብ ሲከታተሉ የቆዩት ሁለት የሚሊሻ አባላት፤ እሁድ ምሳ ሰዓት አካባቢ ተጠርጣሪው አለበት ወደተባለው ቤት በሄዱበት ጊዜ ተተኩሶባቸው ህይወታቸው ሲያልፍ ተጠርጣሪው በሌሎች የጸጥታ አባላት እንደተተኮሰበት ለማወቅ ተችሏል። • “የኢህአፓና መኢሶን ነገር አማራ ክልል ላይ ሊከሰት ይችላል ብዬ ነበር” • ""መግለጫ የምንሰጠው ሰዎችም ልንታሰር እንችላለን"" የአማራ ምክትል ጠቅላይ ዐቃቤ ሕግ  በተኩስ ለውውጡ የተመቱት ሁለቱ ሚሊሻዎች ወዲያው ህይወታቸው ሲያልፍ ተፈላጊው ግለሰብ ግን ከቆሰለ በኋላ ወደ ሆስፒታል ተወስዶ ነው ህይወቱ ያለፈው ተብሏል።  ከሳምንታት በፊት መንግሥት የመፈንቅለ መንግሥት ሙከራ ነው ካለው ግድያ ጋር በተያያዘ ከገባችበት ድንጋጤ በማገገም ላይ በምትገኘው የባህር ዳር ከተማ ውስጥ እሁድ ዕለት ያጋጠመው የተኩስ ልውውጥ በነዋሪዎች ላይ ስጋትን ፈጥሮ ነበር። ስለክስተቱ ከክልሉም ሆነ ከባህር ዳር ከተማ የፖሊስ ኃላፊዎች ተጨማሪ ማብራሪያ ለማግኘት ያደረግነው ጥረት ኃላፊዎቹ ስብሰባ ላይ በመሆናቸው ምክንያት አልተሳካም።  
",https://www.bbc.com/amharic/news-48987775
2,ለሲዳማ ክልልነት 'ይሁንታ ተሰጠ' በሚል በርካቶች ሐዋሳ ውስጥ ደስታቸውን እየገለጹ ነው,15 ጁላይ 2019,"




የሲዳማ ክልል የመሆን ጥያቄ 'ይሁንታ ተሰጠ' በሚል በሐዋሳ በርካቶች ደስታቸውን እየገለጹ ይገኛሉ።ምንም እንኳን ከየትኛውም የመንግሥት አካል የተሰጠ ይፋዊ መግለጫ ባይኖርም፤ ክልሉን የሚያስተዳድረው የደቡብ ኢትዮጵያ ሕዝቦች ዴሞክራሲያዊ ንቅናቄ (ደኢህዴን) ሲዳማ በክልል እንዲዋቀር 'ያለውን ድጋፍ ገልጿል' በሚል በርካቶች በተለያየ መንገድ ደስታቸውን እየገለጹ ነው።ዛሬ ከረፋዱ ጀምሮ የሲዳማ የዘመን መለወጫ በዓል በሚከበርበት ጉዱማሌ ተብሎ በሚጠራው ስፍራ በርካቶች እየተሰባሰቡ ይገኛሉ።ደኢህዴን ባለፉት 9 ቀናት በአዲስ አበባ ከተማ ስብሰባ እያካሄደ የሚገኝ ሲሆን ከሚነጋገርባቸው ጉዳዮች መካከል በክልሉ ውስጥ የቀረቡ ክልል የመሆን ጥያቄዎች ዋነኛው እንደሚሆን ይገመታል።ባለፈው ዓመት ክልል የመሆን ጥየቄን የተነሳበት የሲዳማ ዞን ነዋሪዎች ትናንት እሁድ በሐዋሳ ከተማ ተሰብስበው የሲዳማ ክልል በሚመሰረትበት ሁኔታ ላይ መወያየታቸውም ተነግሯል። በሲዳማ የሐገር ሽማግሌዎች በተመራው በዚህ ስብሰባ ላይ በርካታ በማኅበረሰቡ ውስጥ ተሰሚነት ያላቸው ሰዎች የተገኙበት  ሲሆን ዋነኛው አጀንዳም ውጥረትን በፈጠረው የክልል የመሆን ጥያቄ ሂደት ላይ ነበር።በስብሰባው መጀመሪያ ላይ ከጸጥታ ኃይሎች ጋር አለመግባባት የነበረ ሲሆን በስብሰባው መሪዎችና በጸጥታ አካላት መካከል ንግግር ከተደረገ በኋላ ያለምንም ችግር ስብሰባው መካሄዱን ተሳታፊዎች ለቢቢሲ ተናግረዋል።



• ያልተነገረለት የኮንሶ ጥያቄበጉዱማሌ በተካሄደው በዚህ ስብሰባ ላይ ከተለያዩ የሲዳማ አካባቢዎች የመጡ የሐገር ሽማግሌዎች፣ ባህላዊ መሪዎችና የብሔረሰቡ ወጣቶች ተወካዮች ተሳትፈዋል። በስብሰባው ላይ በዋናነት ምላሽ እየተጠበቀበት ስላለው ክልል የመሆን ጉዳይ ውይይት መደረጉን ከታዳሚዎቹ መካከል ለቢቢሲ የገለጹ ሲሆን፤ በዋናነት ከህጋዊ ሂደቱ ቀደም ብሎ ክልልነትን ለማወጅ የተያዘው ዕቅድ ዙሪያ ከተሰብሳቢዎቹ ሃሳብ መሰንዘሩም ተገልጿል።በዚህም ዞኑ ክልል የመሆን ጥያቄን ያቀረበበት ሐምሌ 11ን መሰረት በማድረግ፤ በዚሁ ዕለት ክልልነትን ማወጅ ወይም ይህንን ውሳኔ ማዘግየት በሚሉት ሁለት ሃሳቦች ዙሪያም ውይይት መደረጉን ስማቸው እንዲጠቀስ ያልፈለጉ ስብሰባው የታደሙ ለቢቢሲ ተናግረዋል። • አምስት ነጥቦች ስለጌዲዮ ተፈናቃዮችበስብሰባው ላይ ስለተደረሰበት ውሳኔ በግልጽ የተነገረ ነገር ባይኖርም አንዳንድ ሰዎች የሲዳማ የሐገር ሽማግሌዎች ዞኑን ወደ ክልል የመሸጋገሩ ሂደት እንደታቀደው እንዲካሄድ ወስነዋል ቢሉም ቢቢሲ ያነጋገራቸው የስብሰባው ተሳታፊዎች ግን ግልጽ ያለ ነገር እንደሌለ ተናግረዋል።የስብሰባው አስተባባሪዎችም ስለደረሱበት የመደምደሚያ ውሳኔ የሰጡት መግለጫ የለም፤ ነገር ግን በጥቅሉ የዞኑ ሕዝብ ከራሱ በኩል ክልል የመሆን ጥያቄውን በተመለከተ የሚጠበቅበትን ማድረጉንና ቀሪው ጉዳይ የደቡብ ክልልና የማዕከላዊው መንግሥት እንደሆነ ገልጸዋል።  ሲዳማ ዞን ወደ ክልል እንዲሸጋገር በዞኑ ምክር ቤት ጥያቄ የቀረበው ባለፈው ዓመት ሐምሌ 11 ሲሆን እስካሁን ተግባራዊ  ምላሽ ስላልተሰጠ በዚሁ ዕለት ክልልነትን ለማወጅ እንቅስቃሴ መጀመሩ እርምጃው ወዳልተፈለገ አቅጣጫ እንዳይሄድ ስጋትን ፈጥሯል። • ደቡብ ክልል አዲስ ለተፈናቀሉ 54 ሺህ ጌድዮዎች የፌደራል መንግሥትን ድጋፍ ጠየቀይህንንም በተመለከተ ጠቅላይ ሚኒስትር ዐብይ ከሳምንት በፊት በተወካዮች ምክር ቤት እንደተናገሩ ለቀረበው ጥያቄ ሕጋዊ  ምላሽ እስኪሰጥ ድረስ በትዕግስት መጠበቅ እስደሚያስፈልግ ገልጸው ""በኃይል እና በደቦ ለማስፈጸም የሚሞክሩ አካላት ካሉ"" ሕግን ለማስከበር መንግሥት እርምጃ እንደሚወስድ ማስጠንቀቃቸው ይታወሳል። የደቡብ ክልልን የሚመራው ፓርቲ ደኢህዴን አዲስ አበባ ውስጥ ስብሰባ ማድረግ ከጀመረ ቀናት ያለፉት ሲሆን ከስብሰባው በኋላ የሲዳማን ጉዳይና ስለክልሉ አጠቃላይ አወቃቀር አንዳች ውሳኔ ይሰጣል ተብሎ ይጠበቃል።ከሃምሳ በላይ ብሔር፣ብሔረሰቦችና ሕዝቦች የሚገኑበት የደቡብ ኢትዮጵያ ክልል ውስጥ ከሚገኙ ማኅበረሰቦች መካከል ሲዳማን ጨምሮ ጥቂት የማይባሉት ክልል የመሆን ጥያቄ እያቀረቡ ነው። 
",https://www.bbc.com/amharic/news-48987009
3,“የኢህአፓና መኢሶን ነገር አማራ ክልል ላይ ሊከሰት ይችላል ብዬ ነበር” አቶ ቹቹ አለባቸው,25 ጁን 2019,"




አቶ ቹቹ አለባቸው ከጥቂት አመታት በፊት ከአማራ ዴሞክራሲያዊ ድርጅት እስከተለያዩበት ጊዜ ድረስ የድርጅቱ ከፍተኛ አመራር ነበሩ። የሟች ዶ/ር አምባቸው መኮንንም የቅርብ ጓደኛ ነበሩ። ቢቢሲ በአዴፓ ውስት አሉ ስለሚባሉ ልዩነቶች አነጋግሯቸዋል።ከቅርብ ጊዜ ወዲህ የአማራ ዴሞክራሲያዊ ፓርቲ(አዴፓ) ውስጥ ልዩነቶች እየጎሉ መጥተዋል፤ መካረሮችም ነበሩ ይባል ነበር?አቶ ቹቹ፡ ቆይቷል፤ ከአንድ ዓመት በላይ ይሆነዋል። የድርጅቱ ባህሪ እየተቀየረ አንድ ቡድን የበላይነቱን ይዞ ለመውጣት የሚያደርገው ትግል (እኔ የዚያ አካል ስለነበርኩ ነው የምነግርሽ)። ቀድሞ መካረርም ቢኖር ድርጅቱ ወደዚህ ደረጃ የሚያመራ ባህል አልነበረውም። በተለይም ባለፉት አንድ ሁለት አመታት እንደዚህ ያለው የስልጣን ሽኩቻና ፍትጊያ እንዲሁም በጎጥና በአካባቢ መሿሿም ከባድ ችግር ነበር።ልዩነቱና መካረሩ ምን ሀሳብ በሚያራምዱና ምን በሚፈልጉ መካከል የተፈጠረ ነው?አቶ ቹቹ፡ ዋነኛው ጉዳይ ከህወሓት ጋር ያለ የግንኙነት ችግርን የመፍታትና ያለመፍታት ጉዳይ  ነው። አንዱ ቡድን በተለይ እነ አምባቸው ፤  የለውጥ ኃይል የሚባለው ችግር መኖሩን አምኖ፣ ችግሩን የምንፈታው ግን በውይይትና በድርድር፣ በዴሞክራሲያዊ መንገድ ነው የሚል አለ።  ቀደም ሲል የነበሩት፣ የተወገደው የነበረከት ቡድን የሚባለው ደግሞ የአማራን ሕዝብ ጥቅም አሳልፎ የሰጠ የሚል ከፍተኛ ክስ ነበረበት። አሁን ነገሩ የተባባሰው ግን ለውጡን ተከትሎ ምህረት ተደርጎላቸው ከስር የተፈቱት ወደ ድርጅቱ እንደገና እንዲቀላቀሉ ሲደረግ ነው። እኒህ ኃይሎች ነገሮችን በሚዛኑ ካለው አመራር ጋር ተጣጥሞ መሄድ አልቻሉም። ብሶቱ፣ ቁጭቱ አለ። የአማራን ሕዝብ በደልን በስፋት ያነሳሉ። ወጣቱ በስሜት ይከተላል። ማስተዋል፣ መምከር ላይ በጣም ከፍተኛ ችግር አለ። በእነዚህ ጉዳዮች  ትንሽ ልምድ ያለው ነባሩ አመራር ጉዳዩን በተረጋጋ መልኩ መፍታት ይፈልጋል። ይሄኛው ኃይል ደግሞ አሁንም ብአዴንን [የአሁኑ አዴፓ] የህወሃት ተላላኪ ነው፣ የአማራን ሕዝብ ጥየቄ አይመልስም የሚል ጫፍ የወጣ ነገር እየያዘ ሄደ። ሁለቱም ላይ መካረሮች ተከስተዋል።• በሃየሎም ይምሉ የነበሩት ጄነራል ሰዓረ መኮንን ማን ናቸው?• መፈንቅለ መንግሥቱና የግድያ ሙከራዎችመካረሮቹ ምን ደርሰው ነበር? አቶ ቹቹ፡ እዚህ ላይ እንደሚደረስ ለድርጅቱ አመራሮች በፅሁፍ፣ በግል፣ በአካል አግኝቼ ተናግሬአለሁ።ነገር ግን አብሮ ማደግ ችግር ነው፤ ያጣጥሉታል። አካሄዱ እንዳለ እዚህ ደረጃ ላይ ሊደረስ እንደሚችል የሚያሳይ ነበር። ከውስጥ የምናገኘው መረጃም ስለነበር አንድ ሁለት ሶስት ብለን ነግረናቸዋል። የኢህአፓና መኢሶን ነገር አማራ ክልል ላይ ሊከሰት ይችላል ብዬ ተናግሬ ነበር። ከጥቂት ቀናት በፊት የድርጅቱ ፅህፈት ቤት ሃላፊ አቶ ዮሃንስ ቧያለውን አግኝቼ ነግሬዋለሁ። ""ይሄ የሚባል ሰው ይሄን ክልል ያፈርሰዋል ብዬ ተናግሬአለሁ""""ይሄ ሰው"" የሚሉት ማንን ነበር?አቶ ቹቹ፡ ከጀነራሉ ጋር አይደል መካረር የደረሰው፤ ግን ከእሱ ጋር ብቻም ሳይሆን ሌሎችም አሉ። የመድረክ ንግግሮችን ተከታትለሽ ከሆነ መካረሮች ይታዩ ነበር እና ከዚህ ሰው ጋር ያለው ልዩነት ካልተፈታ ነገሩ ክልሉን ወደ ማፍረስ ይሄዳል ብለን ነበር። ለፕሬዘዳንቱም ነግሬው ነበር። የቅርብ ጓደኛዬ ነበር፤ በአንድ ወቅት ምክትሉም ነበርኩ። ከፌደራል ወደ ክልል እንዳይሄድ ተነጋግረን ተማምነን ቃል ገብቶልኝም ነበር።• ስለ'መፈንቅለ መንግሥት' ሙከራው እስካሁን የማናውቃቸው ነገሮችለምን ነበር የክልል ሹመት ተቀብለው እንዳይሄዱ የነገሯቸው?አቶ ቹቹ፡ የማውቃቸው የማይመቹ ብዙ የተበላሹ ነገሮች ነበሩ። እዚህ ሚዲያ ላይ ላወጣቸው አልችልም። አልሄድም ብሎ ቃል ገብቶልኝ ከዚያ በኋላ ሳይነግረኝ መሾሙን ሰማሁ። በዚህ ተኮራርፈን ቆይተን በመጨረሻ ለአንድ ጉዳይ ከመሞቱ ሳምንት በፊት ተደዋወልን። ልንገናኝ ነበር ሳይመቻች፣ ሳንገናኝ በዚያው እንደተለያየን ቀረን። ያደዋወላቹህና ሊያገናኛችሁ የነበረው ጉዳይስ ምን ነበር?አቶ ቹቹ፡ በኢትዮጵያና የሱዳን ድንበር ጉዳይ አንዲት ስብሰባ ነበራቸውና ስለዚያ እንድንመካከር ፈልገው ነበር።አሁን የተፈጠረው ነገር በፓርቲው ቀጣይ እርምጃ ላይ ምን ዓይነት ተፅእኖ ሊያሳድር ይችላል ብለው ይገምታሉ?አቶ ቹቹ፡ ይህ ነገር መከራ ብቻም ሳይሆን ተስፋም ይዟል ብዬ አምናለሁ። ትንሽ ዋጋ ሊያስከፍለን ቢችልም ድርጅቱ ቆሞ ራሱን የሚገመግምበትና ራሱን የሚያስተካክልበት እድል ስለሚኖር። ብቁ መሪ ከተገኘ የበለጠ ጉልበት አግኝቶ ወደ ፊት ለመስፈንጠር አንድ እንድል አድርጎ መጠቀም የሚቻል ይመስለኛል።
",https://www.bbc.com/amharic/news-48754362
4,"""የመጀመሪያውን ድራማ አንተ፤ ሁለተኛውን እኔ እፅፈዋለሁ"" ኤርሚያስ አመልጋ",13 ጁላይ 2019,"



Image copyright
Anteneh Yigzaw

በዚህ ሳምንት መጀመሪያ ላይ 'የማይሰበረው' የተሰኘና በአቶ ኤርሚያስ አመልጋ ሕይወት ዙሪያ የሚያጠነጥን መጽሐፍ ለንባብ በቅቷል። በአቶ ኤርሚያስ ከአገር መሰደድና በተደጋጋሚ መታሰር በመቋረጡ የመጽሐፉ ዝግጅት ሰባት ዓመታትን ፈጅቷል። ስለ መጽሐፉ ዝግጅትና በመጨረሻ እንዴት ለህትመት እንደበቃ ጸሐፊውን አቶ አንተነህ ይግዛውን አነጋግረነዋል።መፅሃፉን የማዘጋጀት ሃሳብ ከማን ነው የመጣው መጀመሪያ?አቶ አንተነህ፡ ሃሳቡ የመጣው ከአቶ ኤርሚያስ ነው። የቀድሞ የሥራ ባልደረባዬ በነበሩ ሰው የሕይወት ታሪካቸውን ማፃፍ እንደሚፈልጉ ነገሩኝ። ይህ የሆነው 2003 ዓ. ም መጨረሻ ወይም 2004 ዓ. ም መጀመሪያ ላይ ይመስለኛል። ከዚያ የመረጃ ስብሰባ፣ መረጃ ማደራጀት እና ቃለ መጠይቅ የሚደረግላቸው በርካታ ሰዎች ነበሩ፤ እንደገና ድምፁን ገልብጦ ወደ መጽሐፍ ስክሪፕት የመቀየር ሥራዎች ተሠሩ። 2005 ዓ. ም ወይም 2006 ዓ. ም አካባቢ ተጠናቀቀ። ግን ሥራው ወዲያው ተቋረጠ።• መጽሐፍ ቅዱስን መጀመሪያ ወደ ኦሮምኛ  የተረጎሙት ኦኒስሞስ ነሲብ ማን ናቸው?ለምን ነበር የተቋረጠው?አቶ አንተነህ፡ የመጀመሪያውን ረቂቅ እያዘጋጀን እያለ አቶ ኤርሚያስ ከአክሰስ ሪል እስቴት ችግር ጋር በተያያዘ አገር ጥለው ወጡ። አቶ ኤርሚያስ የአክሰስ ሪል እስቴትን ችግር እፈታለሁ ብሎ ከመንግሥት ጋር በተደረገ ድርድር ከሁለት ዓመት የዱባይና አሜሪካ ቆይታ ሲመለስ መጽሐፉን ለምን አንቀጥለውም የሚል ሃሳብ አነሳልኝና እንደገና ቀጠልን። ምክንያቱም የአክሰስን ቀውስ ያላካተተ መጽሐፍ የኤርምያስ ታሪክ አይሆንምና፤ በቆይታህ ምን ስታደርግ ነበር? እንዴትስ መጣህ? እና ከመጣህስ ምን አደረግክ? የሚሉት ነገሮች ላይ እንደገና ቃለ መጠይቅ አድርጎ ወደ መጽሐፍ መቀየር ያስፈልግ ነበር። ያን ጨርሰን ወደ መጨረሻ የዲዛይን ሥራ ልንገባ ስንል ደግሞ ከዚሁ ከአክሰስ ችግር ጋር በተያያዘ አቶ ኤርሚያስ ማዕከላዊ ታሰረ። ለሁለተኛ ጊዜ መጽሐፉ ተቋረጠ።አልቆ ከነበረ አቶ ኤርሚያስ እስር ቤት ቢገባም መጽሐፉን ማውጣት አይቻልም ነበር?አቶ አንተነህ፡ እሱን ማግኘት አልችልም ነበር ምክንያቱም ከአባቱ፣ ባለቤቱና እህቱ ውጭ ማንንም ማግኘት አልተፈቀደለትም ነበር። በቃ ይህንን ታሪክ እንድንጀምር እንጂ እንድንቀጥል አልተፈቀደልንም አልኩና ተውኩት።ከዚያ እንዴት እንደገና ሥራው ተጀመረ?አቶ አንተነህ፡ እንደገና ሲፈታ አቶ ኤርሚያስ ደወለልኝ።ደውሎ ምን ነበር ያለህ?አቶ አንተነህ፡ [ይሄን መጽሐፍ እንደገና መቀጠል አለብን ታሪኩ እየጦፈ ወደ ክላይማክሱ እየሄደ ነው] አለኝ። እስር ቤት ከነማን ጋር እንደነበር፣ ምን ያደርግ እንደነበር? አፈታቱስ እንዴት ነበር? የሚለውን ደግሞ አዲስ ምዕራፍ ጨምረን ሥራ ጀመርን። አሁንም ሥራችንን እያጠናቀቅን እያለ ከኢምፔሪያል ሆቴል ሽያጭ ጋር በተያያዘ አቶ ኤርሚያስ እንደገና ታሰረ። ነገሩ ለኔ በጣም አስደንጋጭ ነበር። 2004 ዓ. ም ገደማ የተጀመረ መጽሐፍ ለሦስተኛ ጊዜ መቋረጡ በመሆኑ ተስፋ ቆረጥኩ።• ""ኢህአዴግ ነፃ ገበያም፣ ነፃ ፖለቲካም አላካሄደም"" ፀደቀ ይሁኔ (ኢንጂነር )በመጨረሻ መጽሐፉ አሁን እንዴት ለህትመት በቃ?አቶ አንተነህ፡ አንድ ቀን ኤርሚያስ ከሚገኝበት ቂሊንጦ እስር ቤት አስጠራኝ። [እንግዲህ አንተ ይሄን መጽሐፍ እዚህ አድርሰኸዋል] አለኝ። እኔ የፃፍኩት ከማዕከላዊ እስከተፈታበት ምሽት ድረስ ያለውን ነበር። [ከዚህ በኋላ ቂሊንጦ ከገባሁ በኋላ ያለውን እኔ ራሴ እፅፈዋለሁ። አንተ የፃፍከው ይታተም] አለኝ። በዘህ ተስማምተን መጽሐፉ ወደ ህትመት ገባ።


Image copyright
Anteneh Yigzaw

አሁን አቶ ኤርሚያስ የቂልንጦ ቆይታውን እየፃፈ ነው?አቶ አንተነህ፡ አሁን ቂሊንጦ ስለተገኘበት የሜቴክ/የኢምፔሪያል ሆቴል ሽያጭ ክስ ጉዳይ እዚያው ቂሊንጦ ሆኖ የሠራቸው ወደ አስር የሚሆኑ የጥናት ፅሁፎች 'ኢትዮጵያ አት ኤ ቲፒንግ ፖይንት' [Ethiopia at a Tipping Point] በሚል ርዕስ ታትመው አማዞን ላይ ወጥቷል። ከሁለት ከሦስት ሳምንት በኋላ ደግሞ ኢትዮጵያ ይገባል። ይኸው ፅሁፍ እንደገና በአማርኛ 'ኢትዮጵያ በመስቀለኛ መንገድ ላይ' በሚል ርዕስ ተተርጉሞ ለገበያ ይቀርባል።አሁን ቂሊንጦ የሚገኘው አቶ ኤርሚያስ ለንባብ የበቃው 'የማይሰበረው'ን ከመታተሙ በፊት አንብቦታል?አቶ አንተነህ፡ እስር ቤት እየገባ ኤዲት ተደርጓል፤ አምስት ጊዜ አይቶታል። ጠበቃውን ጨምሮ ኤርሚያስን እንዲያዩ ከተፈቀደላቸው ሰዎች መካከል አንዱ እኔ ስለሆንኩኝ እኔም እየገባሁ እያሳየሁት እያነበበው እየተስተካከለ ነው የሠራነው።መጽሐፉ ለምን አሁን ታተመ? አቶ ኤርሚያስ እስር ላይ ስለሆነ ተፅእኖ ለመፍጠር ነው?አቶ አንተነህ፡ መጽሐፉ ሦስት ጊዜ ተቋርጧል። በዚህ ሳይሆን በሌላ ርዕስ ዲዛይን ተደርጎም ነበር አንድ ጊዜ። ግን በተደጋጋሚ መታሰር መፈታቱና አጠቃላይ ርዕሱንም የታሪኩንም ትኩረት እንዳስተካክል የሚያስገድዱ ሁኔታዎች መጡብኝ። ከአራት ከአምስት ዓመታት በፊት ሊታተም የነበረ መጽሐፍ ነው። አሁን ምንም አይነት ተፅእኖ ለመፍጠር አይደለም። በነገራችን ላይ አሁንም ላሳትመው አልፈለግኩም ነበር።ታዲያ እንዴት ታተመ?አቶ አንተነህ፡ በኤርሚያስ ግፊት። [አሁን መታተም አለበት ከዚህ በኋላ የምጠብቀው ጊዜ የለኝም። የመጀመሪያውን ክፍል ድራማ አንተ ፃፈው ሁለተኛውን እኔ እፅፈዋለሁ] ስላለኝ። በመጽሐፉ ድህረ ታሪክ ገፅ ላይ እኔ ያሰፈርኩት ነገር የነበረውን ሁኔታ ቁልጭ አድርጎ ያሳያል።የመጽሐፉ አሳታሚ ማን ነው?አቶ አንተነህ፡ ኤርሚያስ አመልጋስንት ኮፒ ታተመ? ምን ያህል ብርስ ፈጀ?አቶ አንተነህ፡ አስር ሺህ ኮፒ ነው የታተመው፤ ግን ስለ ወጪ እና ገቢ አሁን መናገር ይቸግረኛል።• ዕድሜ ጠገቧ የጥድ መፃሕፍት ቤት መደብር ትውስታ ማህበራዊ ሚዲያ ላይ ብዙዎች 'የማይሰበረው' እያሉ እየፃፉ መጽሐፉን ለማስተዋወቅ የተሞከረበት መንገድ ለየት ያለ ነበር። የማን ሃሳብ ነው?አቶ አንተነህ፡ የኔ ሀሳብ አይደለም። ከዚህ በፊት በአንዲት ደራሲ ጓደኛዬ ሃሳብ የአዳም ረታን 'መረቅ' በዚህ መልኩ ለማስተዋወቅ ተሞክሯል። ለአዳም ረታ ሥራዎች የተለየ ቦታ በምንሰጥ ሰዎችና አድናቂዎቹ። እና ከዚያ ልምድ በመነሳት የተደረገ ነው።ፌስቡክ ገፅህ ላይ እንዳሰፈርከው በአጠቃላይ መጽሐፉ ሰባት አመት ፈጅቶብሃል?


Image copyright
Antenh Yigzaw

አቶ አንተነህ፡ አዎ ሰባት አመት ገደማ፤ በተደጋጋሚ በመቋረጡ። ይህን መጽሐፍ በማዘጋጀት ሂደት እንደ ፀሃፊ ለኔ ትልቁ ፈተና ከኤርሚያስ የሕይወት ፍጥነት ጋር እኩል መራመድ ነበር። የሱ ሕይወት ሁሌም በአዳዲስ ስኬትና ውድቀት የተሞላ ስለሆነ፤ መሰደድ መታሰር ነው። ሠራሁት ብለሽ ስጨርሽ ሌላ ታሪክ ጨምሮ ይጠብቅሻል። ለዚህ እንጂ የመፃፍ ጉዳይ ጊዜ የሚወስድ ሆኖ አይደለም።
",https://www.bbc.com/amharic/news-48970216
5,ኦብነግ በአዲስ አበባ ቢሮ ከፈተ,14 ጁላይ 2019,"



Image copyright
ONLF

የኦጋዴን ነጻ አውጪ ግንባር-ኦብነግ ትናንት በአዲስ አበባ ቢሮውን ከፈተ።ፓርቲው በይፋዊ የትዊተር ገጹ እንዳሰፈረው ትናንት ቢሮውን በመዲናዋ ሲከፍት የፓርቲው አመራሮች፣ መንግሥት ተወካዮችን ጨምሮ የውጪ ሃገራት አምባሳደሮችም በስነ-ሥርዓቱ ላይ ተገኝተዋል። ኦብነግ በአዲስ አበባ የነበው ቢሮ ከ25 ዓመታት በፊት በመንግሥት ጫና እንዲዘጋ መደረጉን አስታውሷል።• ኦብነግ የተኩስ አቁም አወጀ• ልዩ ፖሊስን ማን መሰረተው? • አሸባሪ ተብሎ የተፈረጀው ኦብነግ ከኢትዮጵያ መንግሥት ጋር እየተደራደረ ነው ለዓመታት በምሥራቅ ኢትዮጵያ ኢትዮጵያ ሲንቀሳቀስ የነበረው ኦብነግ፤ በመንግሥት በኩል ለንግግርና ለሰላም እየተወሰዱ ያሉትን አዎንታዊ እርምጃዎችን እቀበላለሁ በማለት ነሐሴ 6 2010 ዓ.ም. የተኩስ አቁም ማወጁ ይታወሳል። የኦብነግ ከፍተኛ አመራሮች ወደ አዲስ አበባ የገቡት የዛሬ ዓመት ገደማ ነበር። የህዝብ ተወካዮች ምክር ቤት ኦብነግን ጨምሮ ኦነግ እና ግንቦት 7ን ሽብርተኛ መባላቸው ይሰረዝ ዘንድ ሚኒስትሮች ምክር ቤት የላከለትን ረቂቅ የውሳኔ ሃሳብ ከተወያየበት በኋላ ማጽደቁ ይታወሳል።
",https://www.bbc.com/amharic/news-48980444
6,የጋዜጠኛዋ መገደል ለምን የዓለም መነጋገሪያ ሆነ?,14 ጁላይ 2019,"




አብዛኛዎቹ መገናኛ ብዙኃን ሶማሊያን የጦርነት ቀጣና፣ ድርቅ እና ረሃብ የማይለያት፣ የእርዛትና ጥማት ተመሳሌት፣ እንዲሁም የእርስ በርስ እልቂት ምሳሌ አድርገው ነው የሚስሏት። አንዲት ሴት ግን ይህን ለመቀልበስ ተነሳች። ይህቺ ሴት ሆዳን ናላያህ ትባላለች። ትውለደ ሶማሊያዊ የሆነችው ሆዳን ከ6 ዓመቷ ጀምሮ ካናዳ ነው ያደገችው። ይሁን እንጂ ልቧ ሁሌም ሶማሊያ ነው ያለው።የሶማሊያን ውበት፣ መልካም ገጽታና የሕዝቧን ትስስር ለተቀረው ዓለም ለማሳየት ቆርጣ የተነሳች ሴት በመሆኗ ከዓመት በፊት ከካናዳ ወደ ሶማሊያ ተመለሰች።• በሶማሊያ በአንድ ሆቴል ታጣቂዎች ባደረሱት ጥቃት 26 ሰዎች ሞቱ• ኒው ዮርክ መብራት መጣ• ትራምፕ የኢራን ኒውክሌር ስምምነትን ያፈረሱት ''ኦባማን ለማበሳጫት'' ነውዓላማ ያደረገችው በዓለም ላይ እንደ አሸዋ የተበተኑ ሕዝቦቿን በተለይም ውጭ አገር ያደጉ የሶማሊያ ወጣቶችን ማነቃቃትና አገራችን እንዲወዱ ማድረግ ነበር። ""ሶማሊያ ጦርነት ብቻ አይደለም ያለው...፣ሕይወት አለ፣ ፍቅር አለ...""


Skip Twitter post  by @HodanTV

It was an incredible day to witness #Somalia’s beauty on the island of  #Ilisi 🐠 #Kismayo #Somalia #MySomalia pic.twitter.com/KRr0AgGgtK— Hodan Nalayeh (@HodanTV) 11 ጁላይ 2019

End of Twitter post  by @HodanTV



ሆዳን ዕሮብ ዕለት ከኪሰማዮ ከተማ ወጣ ብሎ ወደ ሚገኝ ስፍራ በመጓዙ አሳ እያጠመዱ ለገብያ ስለሚያቀርቡ ወጣቶች እና ስለአካባቢው ውብ ተፍጥሮ በትዊተር ገጿ ብዙ ብላ ነበር።አርብ 'ለታ ተገደለችይቺ በመላው ዓለም የሶማሊያ አምባሳደር ሆና ትታይ የነበረችው ናላያህ አርብ 'ለታ በደቡባዊ ሶማሊያ ኪስማዮ ከተማ ባረፈችበት አንድ ሆቴል ውስጥ በድንገት ተገደለች። በርካታ ሶማሊያዊያንና በተለይም የርሷን ሥራዎች የሚከታተሉ፣ የርሷን ተስፋ የሚመገቡ በሚሊዮን የሚቆጠሩ ታዳሚዎቿ እጅግ አዘኑ።አልሸባብ ኃላፊነቱን በወሰደበት ጥቃት እሷና ባለቤቷን ጨምሮ 26 ሰዎች ተገድለዋል።ጥቃቱ የተፈጸመበት አሳሰይ ሆቴል የአገር ሽማግሌዎች፣ የጎሳ መሪዎችና ፖለቲከኞች መጪውን ምርጫ ተአማኒና ዲሞክራሲያዊ ማድረግ የሚቻልበት ሁኔታ ለማመቻቸት እየተወያዩ ነበር።ናላዬህ 43ኛ ዓመቷ ላይ ነበረች። ሁለት ልጅችም ነበሯት። ""በተገደለችበት ወቅትም ነፍሰጡር ነበረች"" ብለዋል ቤተሰቦቿ በፌስቡክ ገጻቸው ላይ።ናላያህ በሰሜን ሶማሊያ ላስ አኖድ በምትባል ከተማ ብትወለድም ያደገችው ግን ካናዳ ውስጥ ነው። በአንድ ወቅት ለቶሮንቶ ለሚገን አንድ መገናኛ ብዙሃን እንደተናገረችው አባቷ የቀድሞ የሶማሊያ ዲፕሎማት የነበሩ ቢሆንም አሁን ግን በካናዳ የመኪና ማቆሚያ አስተናባሪ ሆነው በመሥራት ላይ ናቸው።ካናዳ ሳለች በብሮድካስት ጆርናሊዝም ሁለተኛ ዲግሪዋን እንደያዘች ነበር የራሷን ቴሌቪዥን የጀመረችው። በቢቢሲ የምትሰራዋ ጓደኛዋ ፋርሃን ናላያህን «ብሩህ አእምሮና ውብ ነፍስ የታደለች» ስትል ትገልጻታለች።ብዙዎች ትውልደ ሶማሊያዊያን ወደ አገራቸው መትመም የጀመሩት በርሷ አነቃቂ የጋዜጠኝነት ሥራዎች ምክንያት ነበር።የርሷ መገደል ይበልጥ ሶማሊዊያን እንዲቀራረቡና የቆመችለትን ዓለማ ወደፊት እንዲገፉ ነው የሚያደርጋቸው ትላለች ጓደኛዋ።


Skip Twitter post 2 by @HodanTV

Someone once said, “Don’t be afraid to start over again. This time, you’re not starting from scratch, you’re starting from experience.” Here’s to great new beginnings 🙌 #MondayMotivaton #NaagIskaDhig #HodanLIVE pic.twitter.com/UIFmlEmpLZ— Hodan Nalayeh (@HodanTV) 8 ጁላይ 2019

End of Twitter post 2 by @HodanTV



በአንድ ወቅት ሟች ናላያህ ወደፊት በምን እንድትታወስ እንደምትፈልግ ተጠይቃ። ""እኔ ገንዘብም ዝናም ብዙም አይማርከኝም፤ የሶማሊያን አንድነት ማየት ነው ለኔ ትልቁ ህልም...ያን ለማሳካት ነው የምኖረው"" ስትል ተናግራ ነበር።
",https://www.bbc.com/amharic/news-48979808
7,ኒው ዮርክ መብራት መጣ,14 ጁላይ 2019,"



Image copyright
Reuters


አጭር የምስል መግለጫ

                    የትራፊክ መብራቶች ባለመስራታቸው የትራፊክ መተረማመስ አስከትለው ነበር።
                

ቅዳሜ ለታ ማታ መብራት በኒው ዮርክና አካባቢው ድርግም ብሎ ጠፋ። ሊፍት ውስጥ የነበሩ ሰዎች እዚያው ተከርችሞባቸው ዋሉ። ባቡር ባለበት ቆመ። የዓለም ዋና ከተማ ተደርጋ የምትታሰበው ዘናጯ ኒውዮርክ እንቅስቃሴዋ ሁሉ ተገታ።ቢያንስ 70ሺህ የሚሆኑ ቤቶችና የንግድ ተቋማት በዚህ ምክንያት ከባድ ችግር ውስጥ ገብተዋል። በተለይም ሕዝብ በሚበዛባት ማንሃታን ብዙዎች በመብራት መጥፋት ምክንያት ፍዳቸውን ሲያዩ ነበር።ይህ የመብራት መጥፋት ለአምስት ሰዓታት የዘለቀ ነበር።• ከፀሐይ ኃይል ኤሌክትሪክ ለማመንጨት የሚጥሩ ወንድማማቾች • ከበለስ ኤሌክትሪክ ለማመንጨት የምትመራመረዋ ኢትዮጵያዊት • ረጅሙ የአውሮፕላን በረራ ስንት ሰዓት ይፈጅ ይሆን?   ይህ የቅዳሜ ማታው የመብራት መጥፋት ድሮ በ1977 በተመሳሳይ መብራት ጠፍቶ ብዙ ውንብድናና ዝርፍያ በተፈጸመበት ዕለት መሆኑ ብዙዎችን አስገርሟል። የ1977 መብራት መጥፋት ኒው ዮርክን በጨለማ ከማቆየቱም በላይ ሰዎች ከሕግ ውጭ ወጥተው በርካታ ቤቶችን ሲያቃጥሉና ያገኙትን ሲዘርፉ የዋሉበት ዘመን በመሆኑ በታሪክ የሚታወስ ነው።ኒው ዮርክን ለድቅድቅ ጨለማ የዳረጋት ችግር ምን እንደሆነ እስካሁንም በውል አልታወቀም። ሆኖም ምንጩ በአንድ ንዑስ ማስተላለፊያ መበላሸት ሳይሆን እንዳልቀረ ይገመታል።ከኒው ዮርክ 5ኛው ጎዳና እስከ ሀዲሰን ሪቨር ያዳረሰው ጨለማ የትራፊክ ፍሰቱን በማስተጓጎሉ መንገዶች ቅጥ ባጣ ሁኔታ በመኪና ጡሩንባ ሲታወኩ ነበር።• የኤሌክትሪክ ኃይል በፈረቃ መከፋፈሉ መቅረቱ ተገለፀ ከንቲባ ቢል ዴ ብላሲዮ ለኒው ዮርክ ፖሊስ እንዳረጋገጡት የመብራት መጥፋቱ ምንም ዓይነት አሻጥር ያለበት ነገር ሳይሆን መካኒካዊ ችግር የፈጠረው ነው።ለቅዳሜ ማታ ትዕይንት ሊያሳዩ የነበሩ ቲያትር ቤቶችም ደንበኞቻቸውን ይቅርታ እየጠየቁ ለሌላ ጊዜ ለማስተላለፍ ተገደዋል።በማዲሰን ስኩዌር ጋርደን የሙዚቃ ድግስ ልታቀርብ ቀን ተቆርጦላት የነበረችው ዝነናዋ ጄኔፈር ሎፔዝ መብራት በመጥፋቱ ምክንያት ዝግጅቷ መሰረዙ እጅግ እንዳሳዘናት ተናግራለች።
",https://www.bbc.com/amharic/news-48979488
8,የህወሐት ማዕከላዊ ኮሚቴ ሙሉ መግለጫ ምን ይላል?,11 ጁላይ 2019,"



Image copyright
TPLF FACEBOOK

የህዝባዊ ወያነ ሓርነት ትግራይ (ህወሓት) ማዕከላዊ ኮሚቴ ያካሄደውን አስቸኳይ ስብሰባ ሰኔ 3 ቀን 2011 ዓ. ም አጠናቆ መግለጫ አውጥቷል።  ተጠናቋል።  ህወሐት በመግለጫው፤ ""በአሁኑ ጊዜ አገሪቷን ሊበታትን ያለው ከዚህም ከዚያም የተሰባሰበ የትምክህተኞች ቡድን ነው፤ ይህ ኃይል እንደፈለገ እንዲንቀሳቀስ እድል የሰጠው ደግሞ አዴፓ ስለሆነ አዴፓ በአጠቃላይ ስለ ጥፋቱ፤ በፓርቲው አመራር ላይ የተፈፀመውን ግድያ በዝርዝር ገምግሞ ራሱን ተጠያቂ እንዲያደርግ እንዲሁም የኢትዮጵያን ሕዝብ ይቅርታ ሊጠይቅ ይገባል"" ብሏል።• ""የመከላከያ ሰራዊትን እንቅስቃሴ የሚያግድ ስራ አንቀበልም"" ዶ/ር ደብረፅዮን •""የለውጥ አመራሩን ሳይረፍድ ከጥፋት መመለስ ይቻላል"" እስክንድር ነጋ ሲቀጥልም፤ በጄኔራሎቹና በአመራሮቹ ላይ የተፈፀመው ግድያ በሃሳብና በተግባር በቀጥታና በተዘዋዋሪ እጃቸው ያለ የውስጥና የውጭ ኃይሎች ገለልተኛ በሆነ አካል በአስቸኳይ ሊመረመር ይገባል፤ ውጤቱም ለሕዝብ በየጊዜው በግልፅ መነገር አለበት ሲል ያሳስባል። የተቋሞች ኃላፊዎችና የፀጥታ ተቋማት መሪዎች ተገቢውን ኃላፊነታቸውን ባለመፈፀማቸው ለተፈጠረው ጥፋት ተጠያቂ መሆን አለባቸው ይላልም መግለጫው። ውስጣዊ ችግሮቹን ከመገምገም ይልቅ በነገሩ የሦስተኛ አካል እጅ አለበት በማለት ጥፋቱን ለመሸፋፈን መሞከርና ሕዝቡን ማደናገር ማቆም አለበት ሲልም ህወሐት አዴፓን ይወነጅላል።ስለዚህ አዴፓ ውስጣዊ ችግሮቹን ፈትሾ አቋሙን እንዲያሳውቅም እንጠይቃለን፤ ይህንን ማድረግ ካልተቻለ ግን ህወሐት ከፓርቲው ጋር ለመሥራትና ለመታገል እንደሚቸገርም በመግለጫው በግልፅ አስቀምጧል። •""ብ/ጄኔራል አሳምነውን ቀድቻቸዋለሁ"" ጋዜጠኛ ፋሲካ ታደሰ""እስካሁን  ያጋጠሙ መሰረታዊ ችግሮች በኢህአዴግ ውስጥ የተፈጠረው የአሰላለፍ መደበላለቅና ኢህአዴግ ሁሉንም አይነት ጥገኛ አመለካከቶች ተሸክሞ የሚኖር ድርጅት እየሆነ ስለመጣ ነው። ቀድሞ ወደሚታወቅበት ባህል ተመልሶ በሕግና በደንቡ መመራት ይገባዋል"" ይላል መግለጫው።ኢህአዴግ እንደ ግንባርም ሆነ እንደ መንግሥት በቀጣዩ ዓመት መደረግ ስላለበት አገራዊ ምርጫ ያለውን ቁርጥ ያለ አቋም እንዲያሳውቅ በመግለጫው ተጠይቋል።በደቡብ ብሄር ብሄረሰቦችና ሕዝቦች ክልል እየተነሱ ያሉት ክልል የመሆን ጥያቄዎች ሕገ-መንግስታዊ በሆነ መንገድ ሊፈቱ እንደሚገባ ከዚህ ዉጪ የሕዝብ ጥያቄ በኃይል ወይም በሌላ መንገድ ለመፍታት የሚደረግ ጥረት ፍፁም ተቀባይነት የለውም ሲልም ያስረግጣል መግለጫው።የህወሓት ማዕከላዊ ኮሚቴ ያወጣው ሙሉ መግለጫ የሚከተለው ነውየህወሓት ማዕከላዊ ኮሚቴ ሐምሌ 2/2011 ባካሄደው አስቸኳይ ስብሰባ፤ በቅርቡ ባጋጠመው የከፍተኛ ወታደራዊ መሪዎችና የአማራ ክልል ባለስልጣናት ግድያን መነሻ በማድረግ በአገራችን እያደገ እየመጣ ያለውን ሁለገብ ችግርና እሱን ተከትሎ ወደፊት ሊያጋጥም የሚችለው አጠቃላይ ሁኔታ፤ ለሀገራችን ና ለክልላችን ያለውን ትርጉም በመተንተን በአስቸኳይ ሊፈጸሙ ይቸባቸዋል ያላቸውን ወሳኝ አቅጣጫዎችን እና ውሳኔዎችን አስቀምጧል። በአሁኑ ወቅት የአገራችንን ህልውና ከመጥፎው ወደ ባሰ ሁኔታ ሊወስድ የሚችል በመጠኑና ስፋቱ እጅጉን አሳሳቢ የሆነ ሁኔታ ላይ ደርሰናል። በየጊዜው እየተከማቸ የመጣ፤ በተለይም ካለፈው ዓመት ጀምሮ የአገራችንን ህልውና አደጋ ውስጥ የሚከት አደጋ እየተበራከተ፣ ከቀን ወደ ቀንም የዚህ አደጋ ፍጥነት እየጨመረ መጥቶ በቅርቡ የተቀነባበረና ረጅም ዝግጅት የተደረገበት በአገራችን ከፍተኛ ወታደራዊ መሪዎችና የአማራ ክልል አመራሮችን በግፍ ወደ መግደል ደረጃ ላይ ደርሷል።ትናንት የሀገራችንን ህልውናና ክብር አሳልፈው የሰጡ፤ የኢትዮጵያን መበታተን እውን ለማድረግ ቀንና ሌሊት አንቀላፍተው የማያውቁ ኃይሎች በለውጥ ስም ግንባር በመፍጠር አሰላለፍ በማይለይ ሁኔታ ሁሉም ተደበላልቆ አንድ ላይ እንዲኖር በመደረጉ፤ በጥፋት ላይ ጥፋት እየተደራረበ እዚህ ደረጃ ላይ ደርሰናል። በአንጻሩ ደግሞ፤ ለዚህች ሃገር ክብርና ህልውና ዕድሜ ልካቸውን የታገሉት የሚታደኑበት፣ የሚታሰሩበትና ጥላሸት የሚቀቡበት ሁኔታ ተፈጥሯል።በሰላም እጦት ህዝቦች እንዲሰቃዩ፣ በማንነታቸው ምክንያት ዜጎች ህይወታቸውን እንዲያጡ፣ እንዲሳቀቁ፣ መጠለያ አጥተው ፀሐይና ብርድ ላይ እንዲጣሉ፣ በዚህች ሃገር ታሪክ ላይ ታይቶ የማይታወቅ ግጭትና በሚልዮን የሚቆጠሩ ዜጎች መፈናቀል የተበራከተበት፣ ከማንኛውም ጊዜ በላይ ሕግና ሥርዓት ማስከበር ያልተቻለበት፣ ሃገር ጠባቂ አጥታ የጽንፈኞች መፈንጫ እየሆነች ፀረ ሕገ-መንግሥትና የፌደራል ሥርዓት የሆኑ ጫፍ የረገጡ የትምክህት ኃይሎች እንደፈለጉ የሚፈነጩበት ሁኔታ ተፈጥሯል።ህወሓት የትምክህት ኃይል ሲል፤ የህዝብን መብትና ጥቅሞችን ረግጠው ስስታም ፍላጎቶቻቸውን ማስፈፀም የሚፈልጉ ኃይሎችን እንጂ የህዝብ ነው ብሎ አያውቅም ሊልም አይችልም። በማነኛውም መመዘኛ ትምክህተኛ የሚባል ህዝብ የለም። የሁሉም ህዝቦች ፍላጎትና ምኞት አንድ ነው። 


Image copyright
Anadolu Agency

ወዳጅም ጠላትም ማወቅ የሚገባው ህወሓት ትናንትም፣ ዛሬም ሆነ ነገ ለህዝብ ከፍተኛ ክብር የሚሰጥ ህዝባዊ እምነት ይዞ የሚታገል ድርጅት ነው። ባለፉት ጊዜያት ከአማራ ህዝብ ጋር ሆኖ ፀረ ትምክህትና ገዢዎችን በአንድነት የታገለና የበለጠ መስዋዕትነት የከፈለ ድርጅት ነው። ስለሆነም የአማራን ህዝብ ትምክህተኛ ማለት የሚችል ድርጅት አይደለም።ነገር ግን፤ እነዚህ ፀረ ህዝብ የትምክህት ኃይሎች የሚፈልጉትን የድሮ ህልማቸውን ለማስፈፀም ሲሉ የአማራን ህዝብ ትምክህተኛ ተባልክ በማለት እያደናገሩ ነው። በአማራው ህዝብ ስም እየነገዱ ያልተባለውንና ያልሆነውን እንዲህ ተባልክ እያሉ እንደመዥገር ተጣብቀው ሊመጡት ጥረት እያደረጉ ነው። ቢሆንም ግን የአማራ ህዝብ እንደማነኛውም ህዝብ ለሰላም፣ ልማት፣ ዴሞክራሲ ብሎ መስዋዕትነት በመክፈል አዲሲቷን ኢትዮጵያ በመፍጠር ረገድ የማይተካ ሚና የነበረውና ያለው ህዝብ ነው።ተጀምሮ የነበረው ተስፋ የሚሰጥ ልማትና እድገት አሁን መሪ አጥቶ ቁልቁል መውረድ የጀመረበትን ሁኔታ እያየን ነው። የጸጥታና የደህንነት ተቋማት ከማንኛውም ጊዜ በላይ የዚህችን ሃገር ሰላምና ደህንነት መጠበቅ አልቻሉም። የእነዚህ መሪዎች ግድያ የሚያረጋግጠው ሃቅ ቢኖር፤ የህዝቦችን ሰላምና ደህንነት ለመጠበቅ እየተቸገረ፣ በግፍና በጭካኔ የስልጣን ጥማታቸውን ማርካት የሚፈልጉ የትምክህት ኃይሎች እንደፈለጉ የሚፈነጩበት፣ በመንግሥት መዋቅር ውስጥ ተሰግስገው የዚህች ሃገር ህዝቦች ዋስትና የሆነውን ሕገ መንግጅትና የፌደራል ሥርዓቱን ለማፍረስ በጠራራ ፀሐይየሚንቀሳቀሱበት ሁኔታ እየታየ ነው።በእንዲህ ያለ ሁኔታ፡ በየቀኑ ምን ሊፈጠር እንደሚችል ለመገመት በሚያስቸግር ደረጃ ላይ ተደርሷል። የአገራችን ሁኔታ እንዲህ ወዳለው ደረጃ መድረሱ እየታወቀ በግልጽ የተፈፀመውን የከፍተኛ መሪዎችን መግደልና በቀላሉ ሥርዓት የማፍረስ ተግባርን የመኮነንም ሆነ የጠራ አቋም በመያዝ ትግል እየተደረገ አይደለም። ይልቁንም ሁሉም የለውጡ መሪዎች ነበሩ እየተባለ ይህን እኩይ ተግባር እንዲቀጥል የሚያደርግና እዚሁ ላይ እጅ የነበራቸው አካላት ተጠያቂ እንዳይሆኑ ሆን ተብሎ ለመሸፋፈን ካለሃፍረት ጥረት እየተደረገ ነው። ሌላው ቀርቶ የዚህችን ሃገር ሰላምና ደህንነት ለመጠበቅ ሐላፊነት የተሸከሙ የፀጥታና የደህንነት አካላት በተፈፀመው ጥቃት ላይ ያለባቸውን ተጠያቂነትን በሚያረጋግጥ መንገድ እየተሰራበት አይደለም። ይህ ሁኔታ የሃገራችንን ህልውና ወደከፋ አደጋ እያስገባ መሆኑን በመገንዘብ የህወሓት ማዕከላዊ ኮሚቴ ቀደም ብሎ ለይቶ ያስቀመጣቸውን የትግል አቅጣጫዎችን በማጠናከር በቅርቡ የተከሰተውን ሁኔታ መነሻ አድርጎ የሚከተሉትን ውሳኔዎች አስተላልፏል።1. በጀግኖቹ ከፍተኛ የሃገር መከላከያ አመራሮች ላይ የተፈጸመው የግድያ ወንጀል ከማሰብ እስከ መተግበር በቀጥታና በተዘዋዋሪ ተሳታፊ የነበሩ የውስጥና የውጭ ኃይሎች ሃገራዊ በሆነ ገለልተኛ አካል እንዲጣራ፣ የጸጥታና ደህንነት አመራሮች በዚሁ ሴራ ላይ በነበራቸው ሚናም ሆነ ተገቢውን ሐላፊነታቸውን ባለመወጣታቸው ባጋጠመው ጥፋት ተጠያቂዎች እንዲሆኑ፣ የዚህ ምርመራ ሂደትና ውጤትም በየጊዜው ለኢትዮጵያ ህዝቦች ግልጽ እንዲሆን የህወሓት ማዕከላዊ ኮሚቴ ጥሪውን ያቀርባል።2. በአሁኑ ወቅት ሀገር እየበተነ ያለው ከዚህም ከዚያም የተሰባሰበው የትምክህት ኃይል ነው። ይህ ኃይል ዕድል አግኝቶ እንደፈለገ እንዲፈነጭ እያደረገ ያለው ደግሞ አዴፓ ነው። በመሆኑም፤ አዴፓ ባጋጠመው ጥፋት ላይ በአጠቃላይ፣ በተለይም ደግሞ በድርጅቱ አመራሮች ላይ ባጋጠመው ግድያ ላይ በዝርዝር ገምግሞ ወደ ተጠያቂነት እንዲሸጋገር እንዲያደርግና አቋም እንዲይዝ ከዚህም ተነስቶ የኢትዮጵያ ህዝቦችን ይቅርታ ሊጠይቅ ይገባል።ከዚህ በተጨማሪም የውስጥ ችግርን ለመሸፈን ሲባል ጥፋቱ የሦስተኛ አካል እጅ አለበት፣ ረጃጅም እጆች ያሉበት ነው እያሉ ህዝብን ማደናገር ሊቆም ይገባል። እንዲህ እያሉ መኖር እንደማይቻል ህዝብም ተገንዝቦታል። ስለዚህም አዴፓ ሁሉንም ውስጣዊ ችግሮቹን በዝርዝር ገምግሞ ግልጽ አቋሙን እንዲያስታውቅ ጥሪ እናቀርባለን። ይህን ማድረግ ካልቻለ እንዲህ ካለው ኃይል ጋር አብሮ ለመስራትና ለመታገል እንደሚቸገር ሊታወቅ ይገባል። 3. እስካሁን ድረስ ያጋጠመው መሰረታዊ ችግር በኢህአዴግ ውስጥ በተፈጠረው የአሰላለፍ መደበላለቅና በጠራ ውግንና ላይ የተመሰረተ ትግል እየተተወ፤ ሁሉም ዓይነት ጥገኛ እና ደባል አመለካከቶችን ተሸክሞ የሚኖር ድርጅት እየሆነ በመምጣቱ ነው። ስለሆነም የሀገራችንን ህልውናና ደህንነት ለማስጠበቅ ኢህአዴግ ወደተለመደውና ወደሚታወቅበት ባህሪና እምነት ተመልሶ፤ ከጎራ መደበላለቅ የጠራና በግልጽ ውግንና ላይ የተመሰረተ ትግል እንዲያካሂድ እና በመጪው ዓመት በሕገ መንግሥታችን መሰረት እንዲካሄድ የሚገባውን አገራዊ ምርጫ በተመለከተ እንደ ግንባርና እንደ መንግሥት አቋሙን ለኢትዮጵያ ህዝቦች ግልጽ እንዲያደርግ የህወሓት ማዕከላዊ ኮሚቴ ያሳስባል።4. የሀገር መከላከያ ሠራዊት አባላት ሕገ መንግሥታዊ ሥርዓቱን እና የሃገር ሉዓላዊነትን ከማነኛውም አደጋ ለመከላከልና ለመጠበቅ የተሰጣችሁን ሕገ መንግጅታዊ ኃላፊነት ከማነኛውም ግዜ በላይ ውስጣዊ አንድነታችሁን በማጠናከር የሃገራችሁን ሰላምና ደህንነት በመጠበቅ ረገድ ግዴታችሁን እንድትወጡ ጥሪያችንን እያቀረብን፤ ይህን ለመፈጸም በምታደርጉት ትግል ህወሓትና የትግራይ ህዝብ አሁንም እንደ ሁልግዜው ከጎናችሁ በመሆን በጽናት እንደሚታገል ያረጋግጥላችኋል።5. ህወሐት እንደ አንድ ሕገ መንግሥታዊና ፌደራላዊ ኃይል ሕዝብንና ሀገርን ለማዳን ተመሳሳይ ዓላማ ካላቸው ሕገ መንግሥታዊና ፌደራላዊ ኃይሎች ጋር ሰፊ መድረክ ፈጥሮ ለመታገልና በአስቸኳይ ወደ ተግባር ለመሸጋገር የህወሐት ማዕከላዊ ኮሚቴ ወስኗል።6. በደቡብ ክልል እየተነሱ ያሉት የክልል እንሁን ጥያቄዎች ሕገ መንግሥታዊ በሆነ መንገድ ሊፈቱ ይገባል። ከዚህ ውጪ የህዝብን ጥያቄ በኃይል ወይም በሌላ መንገድ ለመፍታት የሚደረግ ጥረት ፍጹም ተቀባይነት የለውም።7. የፌደራሉ መንግሥት በዚህች ሀገር አስተማማኝ ሰላም እንዲረጋገጥ፣ ሕግና የሕግ የበላይነት እንዲከበር፣ የዜጎች ሰብአዊና ዴሞክራሲያዊ መብቶች እንዲረጋገጥ፣ ሕገ መንግሥትና ሕገ መንግሥታዊ ሥርዓት ሳይሸራረፍ በጥብቅ እንዲተገበር የህወሓት ማዕከላዊ ኮሚቴ አሁንም በድጋሚ ያሳስባል።
",https://www.bbc.com/amharic/news-48945353
9,ትራምፕ የኢራን ኒውክሌር ስምምነትን ያፈረሱት ''ኦባማን ለማበሳጫት'' ነው,14 ጁላይ 2019,"



Image copyright
AFP

ፕሬዝደንት ዶናልድ ትራምፕ አሜሪካ ከኢራን ጋር ደርሳ የነበረውን የኒውክሌር ስምምነት ያፈረሱት ባራክ ኦባማን ለማበሳጨት መሆኑን በአሜሪካ የዩናይትድ ኪንግደም አምባሳደር የነበሩት ሰር ኪም ዳሮች መልዕክት አጋለጠ።  የሰር ኪም ዳሮች አፍትልኮ የወጣው መልዕክት፤ የትራምፕ አስተዳደርን ውሳኔን በቅድሞ ፕሬዝደንት የተደረሱት ዲፕሎማሲያዊ ድሎችን ማፈራረስ ላይ ያተኮረ ነው ሲሉ መተቸታቸውን ዴይሊ ሜይል ዘግቧል። ፕሬዝደንት ትራምፕ ''ግላዊ በሆኑ ምክንያቶች' ስምምቱን ችላ ብለውታል፤ ምክንያቱም ስምምቱ የተደረሰው ከእርሳቸው በፊት በነበሩት ፕሬዝድንት ነውና"" ሲሉ የቀድሞ አምባሳደር ጽፈዋል። • የእንግሊዝ አምባሳደር የትራምፕ አስተዳደርን 'የፈረሰ እና የተከፋፈለ' ሲሉ ወረፉ • ኒው ዮርክ መብራት መጣጋዜጣው እንደ ዘገባው ከሆነ ይህ መልዕከት የተጻፈው በወቅቱ የዩናይድት ኪንግደም የውጪ ጉዳይ ቢሮ ኃላፊ የነበሩት ቦሪስ ጆንሰን አሜሪካ ከኢራን ጋር የተደረሰውን የኒውክለር ስምምነት እንዳታፈርስ የትራምፕ አስተዳደርን በጠየቁበት ወቅት ነው። የአሜሪካ እና ኢራን የኒውክለር ስምምነት ኢራን ዩራኒያም የማበልጸግ እንቅሳቃሴዎቿን እንድተገድብ የሚያስገድድ ነበር። በተጨማሪም ኢራን ላይ ተጥለው የቆዩት መጣኔ ሃብታዊ ማዕቀቦች እንዲነሱ፣ ዓለም አቀፍ የኒውክለር እንቀስቃሴን የሚያጠኑ ቡድን አባላት በኢራን ክትትል እንዲያደርጉ የሚፈቅድ ነበር። ከቀናት በፊትም ዴይሊ ሜይል ኪም ዳሮች የትራምፕ አስተዳደርን 'ደካማ፣ በራሱ የማይተማመን፣ ክህሎት የሌለው' ሲሉ ወርፈዋል ሲል መዘገቡ ይታወሳል። ከቀድሞው የእንግሊዝ አምባሳደር አፈትልከው በወጡ ኢሜይሎች ላይ ዋይት ሃውስ በዶናልድ ትራምፕ አስተዳደር ሥር ''የፈረሰ'' እና ''የተከፋፈለ'' ነው ብለውት ነበር።


Image copyright
AFP/PA Media


አጭር የምስል መግለጫ

                    ፕሬዝደንት ትራምፕ አና ሰር ኪም ዳሮች
                

የብሪታኒያ የውጪ ጉዳይ ቢሮ አፈትልከው የወጡት ኢሜይሎች ''ከባድ ችግር ፈጥረዋል'' በማለት ሃሰተኛ አለመሆናቸውን አረጋግጧል።ሰር ኪም ዳሮች ከመንግሥታቸው ጋር የተለዋወጧቸው መልዕክቶች አፈትልከው ከወጡ በኋላ በገዛ ፍቃዳቸው አምባዳሰርነታቸውን መልቀቃቸው ይታወሳል። ፕሬዝደንት ትራምፕ ሰር ኪም ዳሮችን የአገር መሪ ይለዋል ተብሎ በማይጠበቅ ሁኔታ ''በጣም ደደብ ሰውዬ ነው...' ማለታቸው ባለፈው ሳምንት የዓለም መገናኛ ብዙኃንን ትኩረት የሳበ ጉዳይ ነበር። 
",https://www.bbc.com/amharic/news-48979428
10,በደቡብ አፍሪካ ኬፕ ታውን እየጨመረ የመጣውን ውንብድና ለመቆጣጠር ጦር ተሰማራ,14 ጁላይ 2019,"



Image copyright
AFP


አጭር የምስል መግለጫ

                    የደቡብ አፍሪካ ጦር ኃይል አባላት
                

የደቡብ አፍሪካ መንግሥት በወደብ ከተማዋ ኬፕ ታውን እየጨመረ የመጣውን የወሮበላ ቡድን እኩይ ድርጊቶችን ለመቆጣጠር የሃገሪቱ ጦር ወደ ከተማዋ አሰማራ። የፖሊስ ሚንስትር የሆኑት ብሄኪ ኬሌ የሃገሪቱ ጦር ከፖሊስ ጋር በመጣመር ሕገ-ወጥ የጦር መሣሪያ እና አደንዛዥ እጾችን ያድናል ብለዋል።ከሳምንት በፊት በአንድ ቅዳሜ እና እሁድ ብቻ በተደራጁ አደገኛ ቦዘኔዎች 13 ሰዎች በኬፕ ታውን ተገድለዋል።የጋዜጠኛዋ መገደል ለምን የዓለም መነጋገሪያ ሆነ?በኬፕ ታውን የተደራጁ አደጋኛ ቦዘኔዎች የሚፈጽሙት የወንጀል ድርጊቶች አስርት ዓመታትን ያስቆጠረ ነው። ሰሞኑን ደግሞ በአደገኛ ቡድኖች የሚፈጸሙት ጥቃቶች እጅጉን ጨምረዋል። ለዚህም እንደምክንያትነት የተቀመጠው በቡድኖች መካከል በተፈጠረ ግጭት እና የአጸፋ እርምጃዎች ናቸው። በአሁኑ ወቅት በከተማዋ የተለያዩ ስፍራዎች በርካታ የፖሊስ እና የሃገሪቱ መከላከያ ጦር አባላት ተሰማርተዋል። የፖሊስ ሚንስትሩ ይህ መሰል ''ያልተለመደ'' ውሳኔ ላይ ለመድረስ መንግሥት የተገደደው የህዝቡን ደኅንንት የማረጋጋጥ ኃላፊነት ስላለበት ነው ብለዋል። ''ቤት ለቤት እንሄዳለን። ሕገ-ወጥ የጦር መሰሪያዎችን እንሰበስባለን፣ የሚፈለጉ ወንጀለኞችን በቁጥጥር ሥር እናውላለን'' በማለት የፖሊስ ሚንስትሩ ብሄኪ ኬሌ ተናግረዋል። 


Image copyright
AFP


አጭር የምስል መግለጫ

                    ኬፕ ታውን ድህነት እና ሥራ አጥነት የተንሰራፋባቸው፣ እንዲሁም የተደራጁ አደጋኛ ቦዘኔዎች መኖሪያ በሆኑ ትናንሽ ከተሞች ተከባ ትገኛለች።
                

በከተማዋ የተሰማሩት የጦር ኃይሉ አባላት ትዕዛዝ የሚቀበሉት ከፖሊስ እንደሆነ የሚናገሩት የፖሊስ ሚንስትሩ፤ በከተማዋ መንግሥት የሕግ የበላይነትን የማስከበር ኃላፊነቱን ነው የሚወጣው ብለዋል። ጦሩ የተሰማራው ለሦስት ወራት ለሚዘልቅ ኦፕሬሽን እንደሆነ እና በዚህም ችግሩ የማይቀረፍ ከሆነ እንደ አስፈላጊነቱ ሊራዘም እንደሚችል ተጠቁሟል።በርካቶች ግን በኬፕ ታውን ዘረፋ እና መሰል ወንጀሎች የተበራከቱት በከተማዋ ነዋሪዎች መካከል ያለው የኑሮ ልዩነት እየሰፋ በመምጣቱ ነው በማለት መንግሥት ፍትሃዊ የሃብት ክፍፍል ጥያቄን በኃይል ለመመስ እየሞከረ ነው በማለት ትችት ይሰነዝራሉ።ከ3.4 ሚሊዮን በላይ ሕዝብን ትልቋ የደቡብ አፍሪካ ከተማ የሆነችው ኬፕ ታውን፤ በቅንጡ መኖሪያ መንደሮች የሚኖሩ የሃብታሞች እና የሚመገቡት እንኳ የሌላቸው ድሆች መኖሪያ ከተማ ናት።  ሥራ አጥ እና ደሃ ለሆኑ ወጣቶች እነዚህ ወሮበላ ቡድኖች ገንዘብ ማግኛ አማራጮችን ይሰጧቸዋል። 
",https://www.bbc.com/amharic/news-48979441
